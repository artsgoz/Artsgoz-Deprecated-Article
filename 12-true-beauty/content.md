# aksornsara

## True Beauty ความสวยงามแท้จริงแล้วใครนิยาม

True Beauty ความสวยงามแท้จริงแล้วใครนิยาม
.

เวลาที่เธอเดินไปมองภาพสะท้อนของตัวเองในกระจก เคยเกิดความคิดไหมว่า ถ้าหากเธอได้ปรับและตกแต่งองค์ประกอบของคนตรงหน้าที่เธอกำลังจ้องมองอยู่ คงจะช่วยทำให้เธอได้ครอบครองความสวยงามแบบที่เธอวาดฝันไว้ในที่สุด แต่เธอเคยสงสัยหรือเปล่าว่า ความสวยงามที่เธอเข้าใจและต้องการเป็นเจ้าของนั้น เป็นความสวยงามที่ผ่านสายตาของเธอเองหรือเป็นการหยิบยืมมุมมองของใครมาเป็นตัวกำหนดกันแน่ เพราะมันช่างดูคลุมเครือพอควรว่า แท้จริงแล้วใครคือผู้ให้นิยามความสวยงาม

.

เมื่อเปิดประตูและย่างเท้าเข้าไปในสังคม เธอจะได้พบกับมาตรฐานความสวยงามที่ถูกกำหนดไว้โดยโลกทุนนิยม โลกนี้มักเสนอข้อบกพร่องอันจอมปลอมให้เธอเข้าใจว่า เธอต้องลงทุนในการเปลี่ยนแปลงตัวเองเพื่อให้เธองดงามตามแบบฉบับดังเช่นคนอื่น ๆ ซ้ำยังอนุญาตให้ Beauty privilege เข้ามาจับจองพื้นที่และมีอำนาจในสังคมอีกต่างหาก ส่วนคนที่ได้รับประโยชน์จากค่านิยมนี้ก็คือนายทุนเหล่านั้น ไม่ใช่เธอ ไม่ใช่เรา ไม่ใช่ใครก็ตามที่กำลังเริ่มต้นค้นหาความงดงามที่แท้จริงในตัวเอง มาตรฐานเหล่านี้น่ากลัวจนถึงขั้นที่ทำให้เด็กสาวเติบโตโดยเชื่อว่า เธออัปลักษณ์ เพียงเพราะเธอไม่ได้มีความสวยงามในแบบที่ทุกคนยอมรับอย่างใครเขา แต่ความอัปลักษณ์ที่แท้จริงคือการพยายามจำกัดความสวยงามอันหลากหลายให้เหลือเพียงรูปแบบใดรูปแบบหนึ่งต่างหาก เพราะเราทุกคนล้วนสวยงามในแบบฉบับของตนเองและเป็นองค์ประกอบหนึ่งบนผืนผ้าใบแห่งความงดงามของโลกใบนี้ 

.

ความสวยงามที่หลากหลายเหล่านี้คือความสวยงามที่ไม่มีข้อจำกัด ไม่ว่าเธอจะเพศอะไร อายุเท่าไหร่ รูปร่างแบบไหน สีผิวเฉดใด  เธอคือผลงานศิลปะที่งดงามในตัวของเธอเอง