# อักษรสารา

## ใส่ซ้ำ ≠ ไม่เก๋

‘ใส่เสื้อตัวนี้อีกแล้วเหรอ’ ‘ที่บ้านมีกางเกงตัวนี้ตัวเดียวเหรอ’
คำพูดเหล่านี้เป็นสิ่งที่หลาย ๆ คนได้ยินบ่อยจนชินหู และอาจจะคิดว่าเป็นเรื่องปกติไปแล้วที่เราจะโดนทักเวลาใส่เสื้อผ้าชิ้นใดชิ้นหนึ่งบ่อยครั้ง แต่สิ่งที่เราคิดว่าปกตินี้ควรเป็นเรื่อง ‘ปกติ’ จริงหรือ หากลองคิดดูดี ๆ จะพบว่าคำพูดเหล่านี้ไม่เพียงแต่สร้างบาดแผลทางใจให้แก่คนฟัง แต่ยังส่งผลกระทบต่อสิ่งแวดล้อมโดยการสร้างขยะนับไม่ถ้วนให้โลกใบนี้อีกด้วย
.
หลังจากที่ครูลูกกอล์ฟ เจ้าของสถาบัน ANGKRIZ ออกมาเชิญชวนให้ทุกคนสร้างค่านิยมใหม่ว่า ‘การใส่เสื้อผ้าซ้ำหรือเสื้อผ้ามือสองไม่ใช่เรื่องแปลก’ ผ่านแฮชแท็ก #Wearวนไป มีผู้คนจำนวนมากออกมาเล่าประสบการณ์การถูกบูลลี่จากการซื้อเสื้อผ้ามือสอง และแสดงความคิดเห็นว่า พวกเขารู้สึกอับอายเวลาถูกทักเรื่องใส่เสื้อผ้าตัวเดิมบ่อย ๆ แม้หลายคนอาจคิดว่าประเด็นการใส่เสื้อผ้าซ้ำน่าจะเป็นเรื่องปกติที่ไม่ต้องออกมารณรงค์กันแล้ว แต่แฮชแท็กดังกล่าวก็ได้เป็นตัวสะท้อนแล้วว่า ความคิดแบบนี้ยังคงแพร่หลายอยู่ในสังคม
.
ความคิดนี้ไม่เพียงแต่ส่งผลเสียต่อความมั่นใจของเราเท่านั้น แต่ยังมีส่วนในการสร้างปัญหาด้านสิ่งแวดล้อมผ่านกระบวนการผลิตเสื้อผ้าอย่างรวดเร็ว หรือที่เรียกว่า fast fashion อีกด้วย เพราะความคิดนี้ก่อให้เกิดความต้องการซื้อเสื้อผ้าใหม่เป็นจำนวนมาก และเพื่อตอบรับความต้องการดังกล่าว จึงเกิดอุตสาหกรรมการผลิตเสื้อผ้าสวย ๆ ด้วยต้นทุนต่ำทั้งในส่วนของวัตถุดิบและแรงงานขึ้น แต่ก็ต้องแลกมาด้วยการก่อมลพิษในทุกขั้นตอนการผลิตเสื้อผ้าเช่นกัน ในท้ายที่สุด เสื้อผ้าจากโรงงานเหล่านั้นก็จะกลายเป็นขยะในตู้เสื้อผ้าของทุกคน ซึ่งส่วนใหญ่ก็ไม่เป็นที่ต้องการ เพราะเคยใส่ไปแล้ว
.
อย่างไรก็ตาม ปัญหา fast fashion จะบรรเทาลง หากเรารณรงค์ให้ค่านิยม ‘ใส่ซ้ำ = ไม่เก๋’ หมดไป และทำให้คนในสังคมรู้สึกว่าการใส่เสื้อผ้าซ้ำเป็นเรื่องปกติ เพราะหากลองหันกลับไปมองตู้เสื้อผ้าของคุณ จะพบว่า เสื้อผ้าทุกตัวล้วนถูกออกแบบมาให้สามารถทำความสะอาดและใส่ซ้ำได้ นอกจากนี้ ถ้าคุณไม่คิดจะใส่ตัวไหนแล้ว คุณก็สามารถนำเสื้อผ้าตัวนั้นไปแลกกับเพื่อน ไปขายต่อเป็นเสื้อผ้ามือสอง หรือนำเสื้อผ้าไปแปลงโฉมใหม่ได้ ทั้งหมดนี้คือการทำให้เงินทุกบาททุกสตางค์ที่คุณใช้ไปกับเสื้อผ้า ‘คุ้มค่า’ และเป็นการยืดอายุการใช้งานของเสื้อผ้าหนึ่งชิ้นไปจนถึงจุดที่เสื่อมสภาพจริง ๆ คือ เปื่อย ขาด ใช้การไม่ได้ ไม่ใช่เลิกใส่เพราะตกเทรนด์
.
พึงระลึกไว้เสมอว่า สังคมไม่มีสิทธิ์บอกว่าคุณต้องแต่งตัวแบบไหน คุณสามารถทำอะไรกับเสื้อผ้าของคุณก็ได้ทั้งสิ้น จะซื้อเสื้อผ้ามือสอง หรือใส่เสื้อผ้าตัวโปรดตัวเดิมจนกลายเป็นลุคประจำของตัวเองก็ได้ เพราะทุกคนมีสิทธิ์ความเป็นเจ้าของในทรัพย์สินของตัวเองอย่างเต็มที่ และไม่ว่าใครก็ตาม ก็ไม่มีสิทธิ์มาบอกให้คุณใส่หรือไม่ใส่อะไรเพื่อทำให้พวกเขาประทับใจ
.
เนื้อหา : ณัฐชนน เครียดธฤมาล
พิสูจน์อักษร : ชามา หาญสุขยงค์, พิชชาภรณ์ วรบุตร
ภาพ : ฮุสนา น้อยเรืองนาม
.
อ้างอิง : https://techsauce.co/saucy-thoughts/what-is-fast-fashion-and-how-dangerous-it-is , https://www.thairath.co.th/news/society/2216696