# silpwat

## The last page of Anne Frank’s Diary — บันทึกหน้าสุดท้ายของแอนน์ แฟรงก์

บันทึกลับของเด็กสาวผู้เป็นหนึ่งในเหยื่อของการฆ่าล้างเผ่าพันธุ์ในระบอบนาซี และเรื่องราวความโหดร้ายของการฆ่าล้างเผ่าพันธุ์ของชาวยิว ที่พรากความฝัน ความหวัง และทำลายนับ 1.1 ล้านชีวิตมนุษย์เพียงเพราะพวกเขามีเชื้อชาติที่ “แตกต่าง”

Who is Anne Frank? – แอนน์ แฟรงก์คือใคร?
 

แอนน์ แฟรงก์ (Anne Frank)
แอนน์ แฟรงก์ หรือ อันเนอลีส มารี อันเนอ ฟรังค์ (Annelies Marie Anne Frank)
เธอคือเด็กหญิงชาวเยอรมันเชื้อสายยิว ผู้มีชื่อเสียงโด่งดังในฐานะผู้เขียนไดอารีที่บอกเล่าถึงชีวิตของเธอและครอบครัวขณะที่หลบอยู่ในห้องลับที่กรุงอัมสเตอร์ดัม ประเทศเนเธอร์แลนด์ เป็นเวลาสองปีกว่า ในช่วงสงครามโลกครั้งที่ 2 ที่กองทัพนาซีต้องการกวาดล้างชาวยิวให้หมดไป

แอนน์ แฟรงก์ เกิดเมื่อวันที่ 12 มิถุนายน ค.ศ. 1929 ที่เมืองแฟรงก์เฟิร์ต ประเทศเยอรมนี แต่ด้วยการขึ้นมามีอำนาจปกครองของ อดอล์ฟ ฮิตเลอร์ หลังจากเยอรมนีแพ้สงครามโลกครั้งที่ 1ฮิตเลอร์ได้ปลุกปั่นกระแสเกลียดชังชาวยิวว่าเป็นกลุ่มชนที่กุมอำนาจทางเศรษฐกิจ เป็นหนอนบ่อนไส้ที่ทำให้เยอรมนีแพ้สงคราม รวมไปถึงสนับสนุนลัทธิคอมมิวนิสต์ จึงมีการจับกุมและลงโทษชาวยิวเพิ่มขึ้นอย่างมากในประเทศ ส่งผลให้ครอบครัวของแอนน์ตัดสินใจย้ายไปยังกรุงอัมสเตอร์ดัม ประเทศเนเธอร์แลนด์เมื่อแอนน์อายุได้เพียง 3 ขวบปี จนกระทั่งในปี 1940 ช่วงสงครามโลกครั้งที่ 2 กองทัพเยอรมันได้บุกเข้ายึดเนเธอร์แลนด์ พร้อมกับออกกฎหมายแบ่งแยกเชื้อชาติ ซึ่งรวมถึงประกาศเคอร์ฟิวสำหรับชาวยิวและบังคับให้พวกเขาติดสัญลักษณ์ดาวหกแฉกไว้บนเสื้อ เพื่อแบ่งแยกชาติพันธุ์ให้ชัดเจน

ครอบครัวแฟรงก์ได้ตัดสินใจเข้าซ่อนตัวที่ ห้องลับในบริษัทของพ่อของแอนน์ ที่ชื่อ อ็อตโต แฟรงค์ เพื่อความปลอดภัย หลังจากพี่สาวของแอนน์ได้รับจดหมายให้เข้ารายงานตัวเพื่อกลับไปทำงานที่ค่ายกักกันในเยอรมนี พวกเขาอาศัยในห้องลับร่วมกับชาวยิวอีกหลายคนอย่างลำบากเป็นเวลากว่า 2 ปี ซึ่งแอนน์ได้บันทึกเรื่องราวชีวิตของเธอลงในสมุดอยู่เสมอ

ปัจจุบันไดอารีเล่มนี้กลายเป็นหลักฐานสำคัญชิ้นประวัติศาสตร์ ได้รับการแปลไปแล้วถึง 70 ภาษา ขายได้มากกว่า 35 ล้านเล่มทั่วโลก ทางบ้านเราแปลหนังสือเล่มนี้โดยสำนักพิมพ์ผีเสื้อ โดยใช้ชื่อภาษาไทยว่า “บันทึกลับของแอนน์ แฟรงค์”

‘Het Achterhuis’ — บันทึกลับของแอนน์
บันทึกลับของแอนน์ แฟรงก์ หรือชื่อในภาษาดัตช์คือ Het Achterhuis (ห้องลับ) เป็นหนังสือที่เรียบเรียงมาจากบันทึกประจำวันของแอนน์ แฟรงก์ ที่เธอเริ่มเขียนตั้งแต่ได้รับสมุดไดอารี่เป็นของขวัญวันเกิดตอนอายุ 13 ปี จนถึงในขณะที่เธอและครอบครัวต้องหลบซ่อนตัวจากการล่าชาวยิวของนาซี



แอนน์ แฟรงก์เริ่มเขียนบันทึกตั้งแต่วันที่ 14 มิถุนายน ค.ศ. 1942 หลังจากวันเกิดของเธอ 2 วัน และเขียนต่อเนื่องมาเรื่อย ๆ จนถึงวันที่ 1 สิงหาคม ค.ศ. 1944 ซึ่งเป็นการเขียนบันทึกครั้งสุดท้ายก่อนที่ 3 วันหลังจากนั้นเธอและครอบครัวจะถูกส่งไปยังค่ายกักกัน

ภายในสมุดบันทึกมีเนื้อหาเกี่ยวกับความรู้สึกนึกคิดของแอนน์ แฟรงก์ ชีวิตความเป็นอยู่ของเธอและครอบครัว รวมไปถึงบุคคลทั้งสี่คนที่อาศัยอยู่ในสถานที่เดียวกันเพื่อซ่อนตัวจากนาซี


หน้าปกบันทึกของแอนน์
หลังจากได้ยินประกาศของแคร์ริต โบลเกอสไตน์ รัฐมนตรีเนเธอร์แลนด์ผู้หนึ่งผ่านทางวิทยุว่า ให้ชาวดัตช์เก็บรวบรวมเอกสารที่สำคัญไว้ เพื่อที่จะได้นำสิ่งที่ชาวดัตช์ต้องประสบภายใต้อำนาจของเยอรมนีมาเรียบเรียงและตีพิมพ์ในภายหลังได้ แอนน์ แฟรงก์ที่ใฝ่ฝันอยากจะเป็นนักเขียนและนักข่าวจึงเริ่มวางแผนการตีพิมพ์หนังสือเกี่ยวกับชีวิตของตนเองในขณะซ่อนตัว และได้นำบันทึกที่เธอเขียนก่อนหน้ามาเรียบเรียงใหม่ให้เหมาะสมกับการตีพิมพ์ในอนาคต

ข้อความในบันทึกของแอนน์สะท้อนให้เห็น ความพยายามในการค้นหาตนเองของเธอในช่วงวัยแห่งการเปลี่ยนแปลง ทั้งการสังเกตความเปลี่ยนแปลงของร่างกาย การทำความเข้าใจกับความรู้สึกของตนเอง รวมไปถึงการถกเถียงและตั้งคำถามเกี่ยวกับคุณค่าในตนเองกับผู้ใหญ่ และแม้เธอจะต้องอยู่อาศัยกับความหวาดกลัวในสถานการณ์ที่ไม่เอื้ออำนวย เธอก็ยังสามารถบริหารจัดการเวลา และสามารถหาสิ่งที่จะทำให้ตนเองยังคงมองโลกในแง่ดีและมีความหวังที่จะพบเจอกับอนาคตที่สดใสไปพร้อมกันได้



แต่สิ่งที่สำคัญที่สุดที่บันทึกนี้สะท้อนให้เห็นคือ ความทุกข์ทรมานของชาวยิว ผู้เป็นเหยื่อและตัวแทนของเด็กที่ต้องสูญเสียโอกาสในการมีชีวิตและอนาคตที่ตนเองวาดฝันไว้ เพราะการฆ่าล้างเผ่าพันธุ์ของนาซีนี้เอง

ทำความรู้จักค่ายกักกัน
โดยทั่วไปแล้ว ค่ายกักกัน (น.) หมายถึงสถานที่คุมขังเชลยศึกหรือนักโทษทางการเมือง แต่ค่ายกักกันเอาช์วิทช์นั้นแตกต่าง เพราะที่นี่คุมขังคนที่มีเชื้อชาติแตกต่างจากตัวเอง ไม่ว่าจะเป็นใคร อายุเท่าใด เพศไหนก็ตาม ในกรณีนี้หมายถึงชาวยิวในเยอรมันนั่นเอง

 

ค่ายกักกันเอาชวิทซ์ (Auschwitz)
ค่ายแห่งนี้สร้างขึ้นในปี 1940 ในโปแลนด์ซึ่งถูกยึดครองอยู่ในขณะนั้น ในช่วงแรกถูกใช้เพื่อควบคุมตัวผู้นำโปแลนด์ และสมาชิกฝ่ายต่อต้าน กระทั่งปี 1942 ค่ายนี้ได้กลายเป็นส่วนหนึ่งของแผนการนาซีในการกำจัดชาวยิว ชาวโรมา เชลยสงครามชาวโซเวียต และกลุ่มอื่น ๆ ก็ถูกสังหารที่นี่ด้วยเช่นกัน

ที่นี่นักโทษและผู้ถูกจับมาถูกทำลายความเป็นมนุษย์ (Dehumanization) เป็นเพียงวัตถุหนึ่งที่ผู้จับมาจะกระทำอะไรก็ได้ ลิดรอนทุกสิทธิ์และความเป็นมนุษย์ของคน ๆ หนึ่ง ทุกคนถูกตีตราด้วยเครื่องหมายพิเศษและรอยสักตัวเลขที่ทำเหมือนมนุษย์คนหนึ่งเป็นเพียงวัตถุไม่มีชื่อเรียก ไม่มีอะไรเลย เขาตามหมายเลขเท่านั้น ในระบอบนี้ มนุษย์จะตายแบบนิรนามในหลุมฝังศพหมู่หรือถูกเผาทำลาย

ชาวยิวที่ถูกส่งไปสังหารที่นั่นผ่านกระบวนการคัดเลือก ผู้ที่อายุน้อยเกินไป อายุมากเกินไป หรือเจ็บป่วย จะถูกส่งไปห้องรมแก๊สพิษ ผู้ที่ยังไม่ถูกสังหารต้องทำงานเยี่ยงทาส หลายคนต้องต้องอดอยากหิวโหย เด็ก ๆ ต้องแย่งกันขุดหาอาหารจากขยะหรือแม้แต่จากพื้นดินให้ได้มีอาหาร ทั้งยังถูกทรมานและถูกใช้ในการทดลอง ซึ่งใครที่พยายามหลบหนีหรือขัดขืนจะถูกสังหาร และมนุษย์อย่างน้อย 1.1 ล้านคนถูกสังหาร ซึ่ง 90% นั้นเป็นชาวยิว



ค่ายกักกันทำให้เหยื่อเป็น “สุญญะ” เป็นภาวะการทำลายความเป็นมนุษย์ ซึ่งถึงที่สุดแล้วเหยื่อจะต้องการยุติชีวิตของตัวเอง และรู้สึกว่าตัวเองไม่ใช่มนุษย์อีกต่อไป

ค่ายกักกันภายใต้ระบอบนาซีที่ต้องการจะคร่าชีวิตผู้ที่มีความต่างทางเชื้อชาติของตนนี้โหดร้ายเกินกว่าจะถูกเชื่อว่ามีอยู่จริงหรือเกินกว่าที่คนจะจิตนาการได้ หลายครั้งที่มีคนหนีรอดนำออกไปเล่า หลายคนก็ไม่เชื่อว่ามันมีความโหดร้ายแบบนี้อยู่จริงบนโลก

ชีวิตของแอนน์ตอนอยู่ในค่ายกักกันและลมหายใจสุดท้าย
 

ที่ซ่อนลับของแอนน์และครอบครัว
หลังจากการค้นพบที่ซ่อนของครอบครัวแอนน์ แอนน์และครอบครัวถูกส่งตัวไปยังค่ายกักกันเอาชวิทซ์ในโปแลนด์ ซึ่งใช้เวลาเดินทางกว่า 3 วันโดยรถไฟ ในระหว่างนั้นแอนน์และอีกกว่าพันชีวิตถูกมัดรวมกันในเกวียนสัตว์ มีอาหารและน้ำเพียงเล็กน้อย นอกจากนี้ยังมีเพียงถังสำหรับขับถ่ายเท่านั้น เมื่อมาถึงเอาชวิทซ์ แพทย์ของนาซีได้ตรวจสอบร่างกายของชาวยิวที่จับกุมมาเพื่อดูว่าใครบ้างที่ไม่สามารถบังคับใช้แรงงานหนักได้ ผู้คนประมาณ 350 คนจากรถขนส่งของแอนน์ถูกนำตัวไปที่ห้องแก๊สและถูกสังหารทันที แอน มาร์กอต (พี่สาวของแอนน์) และแม่ของพวกเขาถูกส่งไปยังค่ายแรงงานเพื่อสตรี ส่วน อ็อตโต (พ่อของแอนน์) ถูกส่งไปยังค่ายสำหรับผู้ชาย


ค่ายกักกันเบอร์เกน-เบลเซ่น (Bergen-Belsen)
หลังจากนั้นไม่กี่วัน แอนน์และมาร์กอตถูกนำตัวขึ้นรถอีกครั้งเพื่อไปยังค่ายกักกันเบอร์เกน-เบลเซ่น ส่วนพ่อแม่ของพวกเขายังคงอยู่ในค่ายกักกันเอาชวิทซ์ สภาพแวดล้อมในเบอร์เกน-เบลเซ่นนั้น ทั้งขาดอาหาร อากาศเย็นชื้น และมีโรคติดต่อ แอนน์และมาร์กอตติดเชื้อไข้รากสาดใหญ่ ในเดือนกุมภาพันธ์ ค.ศ. 1945 และเสียชีวิตในที่สุด มาร์กอตเสียชีวิตก่อน หลังจากนั้นไม่นานแอนน์ก็เสียชีวิตตามด้วยวัย 15 ปี

 

อ็อตโต แฟรงก์ (Otto Frank) พ่อของแอนน์ แฟรงก์
อ็อตโต แฟรงก์ พ่อของแอนน์เป็นเพียงคนเดียวในครอบครัวที่รอดชีวิตจากค่ายกักกันนั้นและได้รับการปลดปล่อยจากค่ายเอาชวิทซ์โดยชาวรัสเซีย และระหว่างการเดินทางกลับไปยังเนเธอร์แลนด์ เขาได้ทราบว่าอีดิธ ภรรยาของเขาเสียชีวิตแล้วในเนเธอร์แลนด์ และได้ยินว่าลูกสาวของเขา 2 คนก็จากไปแล้วเช่นกัน

ผลของการฆ่าล้างเผ่าพันธุ์ที่มีต่อมนุษยชาติ
ความโหดร้ายของเหตุการณ์ฆ่าล้างเผ่าพันธุ์ในค่ายกักกันไม่ได้จบลงแม้เยอรมนีจะประกาศยอมแพ้สงครามในเดือนพฤษภาคม 1945 เหตุการณ์นี้สร้างความสูญเสียต่อชีวิตและทรัพย์สินของผู้บริสุทธิ์ รวมถึงความเสียหายของสภาพสังคมทั้งหมด มีชาวยิวในค่ายกักกันเบ็ลเซินถึง 35,000 คนที่เสียชีวิตระหว่างที่ถูกกักขัง รวมถึงแอนน์ แฟรงค์ด้วย และอีกกว่า 14,000 คนเสียชีวิตหลังจากได้รับการปล่อยตัว ซึ่งส่วนมากเสียชีวิตด้วยโรคต่าง ๆ หรืออาการที่ร่างกายต่อต้านอาหารหลังขาดอาหารมานานมาก ในช่วงกลางปี 1945 จึงมีชาวยิวเพียง 200,000 คนเท่านั้นที่สามารถรอดชีวิตจากค่ายกักกันนี้ และในจำนวนนี้มีประมาณ 100,000 คนที่เคยอยู่ในเอาชวิทซ์มาก่อน (Hayes, 2017, p. 230)



นอกจากความเสียหายต่าง ๆ ที่เห็นโดยประจักษ์แล้ว ความเสียหายภายในจิตใจมนุษย์ก็เกิดขึ้นเช่นกัน จากเหตุการณ์ฆ่าล้างเผ่าพันธุ์นี้เป็นผลมาจากการลดทอนคุณค่าของความเป็นมนุษย์หรือมนุษยภาพ (Menschlichkeit) ซึ่งเป็นคุณค่าที่มนุษย์คนหนึ่งมองเห็นในตัวผู้อื่น มนุษย์จึงดำเนินชีวิตโดยเคารพคนอื่น ๆ ในสังคม เช่น ในประเทศหนึ่งจะไม่มีการขับรถย้อนศร เพราะว่าคนที่ขับรถมองเห็นคุณค่าของชีวิตตนเองและผู้อื่น จึงไม่กระทำการใดที่เป็นอันตรายในสังคม การลดทอนคุณค่านี้เกิดขึ้นผ่านแนวคิดเอกชาติพันธุ์ (Volksgemeinschaft) ที่พลเมืองนาซีในสมัยนั้นยึดมั่น ถือเป็นข้อสังเกตสำคัญเกี่ยวกับที่มาของความป่าเถื่อนที่มนุษย์กระทำต่อเหยื่อกลุ่มต่าง ๆ เพียงเพื่อคงความเป็นหนึ่งเดียวของชาติพันธุ์ตัวเองไว้



หลังการฆ่าล้างเผ่าพันธุ์สิ้นสุดลง เป็นช่วงเวลาที่ทำให้มนุษย์กลับมาตั้งคำถามถึงคุณค่าของความเป็นมนุษย์ เพราะจากสิ่งที่เกิดขึ้นในค่ายกักกัน มีชีวิตผู้บริสุทธิ์มากมายที่ต้องสังเวยให้กับแนวคิดเอกชาติพันธุ์ ในช่วงเวลานี้มนุษย์จึงพยายามหาวิธีเพื่อป้องกันไม่ให้เกิดเหตุการณ์โหดร้ายเช่นนี้ซ้ำอีกเป็นครั้งที่สอง

ในส่วนขององค์การสหประชาชาติ (United Nations) ออกอนุสัญญาว่าด้วยการป้องกันและลงโทษความผิดอาญาฐานฆ่าล้างเผ่าพันธุ์ (Convention on the Prevention and Punishment of the Crime of Genocide)



องค์การสหประชาชาติได้กำหนดให้วันที่ 27 มกราคมของทุกปี เป็นวันรำลึกเหตุการณ์ฆ่าล้างเผ่าพันธุ์สากล (International Holocaust Remembrance Day) เพื่อรำลึกถึงเหยื่อที่ต้องสังเวยชีวิตให้กับพรรคนาซี และเพื่อเป็นการสร้างความตระหนักรู้เพื่อป้องกันไม่ให้เกิดเหตุการณ์เช่นนี้อีก


อนุสรณ์สถานฮอโลคอสต์ ณ กรุงเบอร์ลิน (Berlin’s Holocaust Memorial)
ในเวลาต่อมามีการสร้างอนุสรณ์สถานฮอโลคอสต์ (Holocaust Memorial/ Memorial to the Murdered Jews of Europe) ที่กรุงเบอร์ลิน เพื่อรำลึกถึงเหยื่อจากเหตุการณ์ฆ่าล้างเผ่าพันธุ์และเป็นการสร้างความตระหนักถึงความสูญเสียและความโหดร้ายที่ชาวยิวต้องเคยเผชิญ

Reference
ฐิติพล ปัญญาลิมปนันท์. (2561). แอนน์ แฟรงค์: จากบันทึกลับสู่หนังสือโปรดของนักอ่านไทย. สืบค้นจาก https://www.bbc.com/thai/features-44408981

ตุลย์ อิศรางกูร ณ อยุธยา. (2560). นาซีศึกษา : อ่านอดีต เพื่อเข้าใจปัจจุบัน กับ ตุลย์ อิศรางกูร ณ อยุธยา [อันโตนีโอ โฉมชา, ผู้สัมภาษณ์]. The 101 world. สืบค้นจาก https://www.the101.world/tul-interview-nazi-study/

นิพัทธ์ ทองเล็ก.(2562).ภาพเก่า…เล่าตำนาน : เมื่อ ฮิตเลอร์ ชิงชัง สังหารโหด. สืบค้นจาก https://www.matichon.co.th/article/news_1346142

Anne Frank Fond. (n.d.). The Diary. Retrieved from https://www.annefrank.ch/en/diary

Anne Frank House. (n.d.). The complete works of Anne Frank. Retrieved from https://www.annefrank.org/en/anne-frank/diary/complete-works-anne-frank/

Anne Frank House. (n.d.). The publication of the diary. Retrieved from

https://www.annefrank.org/en/anne-frank/diary/publication-diary/

Francine Prose. (2014). Anne Frank’s final entry. Retrieve from http://edition.cnn.com/2014/08/01/opinion/prose-anne-frank-final-diary-entry

Hayes, Peter. (2017). Why? : explaining the Holocaust. New York; London: W. W. Norton & Company.

Museumsportal Berlin. (n.d.). The Memorial to the Murdered Jews of Europe. Retrieved from https://www.museumsportal-berlin.de/en/museums/denkmal-fur-die-ermordeten-juden-europas-ort-der-information/

United States Holocaust Memorial Museum. (n.d.). International Holocaust Remembrance Day. Retrieved from https://www.ushmm.org/remember/international-holocaust-remembrance-day