# silpwat

## นิทรรศการผลงานศิลปะในรูปแบบภาพคอลลาจ (Collage) เนื่องในสัปดาห์วันไหว้ครูคณะอักษรศาสตร์ ปีการศึกษา 2564

เนื่องด้วยคณะกรรมการนิสิตอักษรศาสตร์ (ก.อศ.) ได้จัดกิจกรรมสัปดาห์วันไหว้ครูคณะอักษรศาสตร์ขึ้น กิจกรรมหนึ่งที่จัดในปีนี้คือ “การประกวดผลงานศิลปะในรูปแบบภาพคอลลาจ (Collage)” โดยรับประกวดผลงานจากนิสิตอักษรศาสตร์ทุกชั้นปีภายใต้หัวข้อ “ครูเป็นอะไรให้ลูกศิษย์ได้บ้าง”

 

ในการนี้ การตัดสินผลงานได้เสร็จสิ้นลงแล้ว พวกเราขอขอบคุณทุกท่านที่ให้ความสนใจในกิจกรรมของเรา ต่อไปนี้จะเป็นการเผยแพร่ผลงานศิลปะทั้งหมดในการประกวดครั้งนี้

 

*ลิขสิทธิ์ผลงานเป็นของผู้สร้างผลงาน ไม่อนุญาตให้ผู้ใดทำซ้ำหรือดัดแปลง*

 
รางวัลชนะเลิศ : “Teachers’ Roles”
ผู้สร้างผลงาน: เจษฎา ฉันท์เจริญวนิช นิสิตอักษรศาสตร์ ชั้นปีที่ 3


ชื่อภาพ Teachers’ Roles เทคนิคภาพตัดแปะ บรรยากาศของภาพเป็นโลกเวทมนตร์ และใช้โทนสีเทาที่สื่อถึงคณะอักษรฯ โดยชี้ให้เห็นถึงความมหัศจรรย์ของครูในคณะนี้ผ่านบรรยากาศของภาพ และความแตกต่างหลากหลายในบทบาทหน้าที่ของครูในคณะผ่านองค์ประกอบในภาพทั้งหมด

 

แล้วครูเป็นอะไรได้บ้างล่ะ?

 

ครูเป็นผู้ทรงภูมิปัญญาและสรรพวิชาทั้งหลายและท่านได้ถ่ายทอดสิ่งเหล่านั้นให้แก่ศิษย์ ผ่านตำราต่าง ๆ กระดานดำ นักปรัชญากรีก นกฮูก และพระสรัสวตีผู้เป็นเทพีแห่งอักษรศาสตร์

 

ครูเป็นผู้วิเศษและทำให้ศิษย์ตื่นตะลึงไปกับองค์ความรู้ที่ครูได้สั่งสมมาด้วยหัวใจ สิ่งนี้จึงราวกับว่า ครูมีพลังอำนาจวิเศษและมีเวทมนตร์คาถาที่คอยรังสรรค์ความมหัศจรรย์ให้แก่ศิษย์ จนศิษย์อาจถือว่าครูเป็นสิ่งศักดิ์สิทธิ์ที่ควรเคารพกราบไหว้ ผ่านนักปรัชญาถือไม้กายสิทธ์ พระสรัสวตีผู้เป็นเทพ และผ้าสามสีที่ผูกอยู่หัวเรือ

 

ครูเป็นผู้เที่ยงตรงและหนักแน่นให้แก่ศิษย์ได้เชื่อมั่นในความถูกต้องและความเป็นธรรม ผ่านภูเขา เสาหินอโศก และนาฬิกา

 

ครูเป็นผู้นำสมัยและกล้าที่จะแสดงออกให้เห็นถึงความงดงามในการแต่งตัวที่หลากหลายเพื่อให้เกียรติตัวครูเองและศิษย์ ผ่านฟริดา กาห์โล ที่สวมมงกุฎดอกไม้จิตรกรผู้เป็นสัญลักษณ์แห่งการต่อสู้เพื่อสิทธิความเสมอภาค

 

ครูเป็นผู้ค้นพบองค์ความรู้ใหม่มากมายและนำมาบอกเล่าให้ศิษย์ได้ดื่มด่ำไปกับความมหัศจรรย์แห่งองค์ความรู้นั้น ผ่านเทวดาใส่หมวกอวกาศผู้ถือธงอยู่บนดวงจันทร์

 

ครูเป็นผู้ยอมรับในความหลากหลายทางเพศของศิษย์โดยไม่มีข้อปิดกั้นใด ผ่านธงสีรุ้งที่ได้นำขึ้นไปบนดวงจันทร์ครูเป็นผู้มีเมตตาและใจดีต่อศิษย์ ผ่านเทวดา นางฟ้า และดอกไม้ที่แย้มบานตลอดเวลา

 

ครูเป็นแสงสว่างอันอ่อนเย็นในยามมืดมนและจุดประกายให้แก่ศิษย์ ผ่านดวงจันทร์ ดวงดาวบนท้องฟ้า และเทียนไข

 

ครูเป็นผู้ส่องสะท้อนพัฒนาการและให้แง่มุมต่าง ๆ แก่ศิษย์ ผ่านกระจกแห่งแอริแซดจากภาพยนตร์แฮรี พอตเตอร์ ซึ่งเป็นกระจกที่บอกเล่าเรื่องราวในอดีตหรือสิ่งที่ผู้มองกระจกต้องการ อีกทั้งการนำภาพจิตร ภูมิศักดิ์ใส่ไว้ในกระจกเพื่อบ่งบอกว่าศิษย์ทั้งหลายยังต้องการผู้กล้าคิดและกล้าทำในสิ่งที่ถูกต้องและควรจะทำ แม้ว่าจิตรจะไม่ใช่ครูจริง ๆ แต่เขาก็ได้สอนเราผ่านแง่มุมประวัติศาสตร์ของเขาได้เป็นอย่างดี

 

ครูบางคนอาจเป็นผู้น้อยที่ไม่มีปากมีเสียงให้แก่ศิษย์ได้ ผ่านหนูที่อยู่บนซุ้มประตู

 

ครูบางคนอาจเป็นทาสแมวที่นำพาศิษย์ให้หลงรักแมวไปด้วยกัน ผ่านแมวดำบนตักพระสรัสวตี

 

ครูบางคนอาจเป็นผู้ที่ยอมรับในความเป็นไปของศิษย์รุ่นใหม่ ให้อิสรภาพทางความคิดให้แก่ศิษย์ และพยายามสื่อสารกับคนรุ่นใหม่ ผ่านอริสโตเติลที่สวมหมวกทูตและถือหนังสือ Freshy the Journey แทนหนังสือ Nichomachean Ethics ที่ว่าด้วยชีวิตที่ดีสำหรับโลกนี้ และนกพิราบขาวบนแขนของเขา

 

ครูบางคนอาจไม่ยอมรับในความเปลี่ยนแปลงของศิษย์รุ่นใหม่ ผ่านเพลโตที่สวมมงกุฎที่แสดงถึงความถือมั่นและถือหนังสือ มวลมหาจุฬาชน แทนหนังสือ Timaeus ที่ว่าด้วยโลกกำเนิดมาได้อย่างไร

 

ครูบางคนอาจพลั้งพลาดในอดีตและเป็นบทเรียนชั้นดีให้แก่ศิษย์ ผ่านโครงกระดูกไดโนเสาร์ที่ถูกพันด้วยธงชาติไทย และปากของพวกมันก็กำลังเป่านกหวีดในเหตุการณ์ กปปส และล้อมรอบไปด้วยป้ายภาษาต่าง ๆ ที่ใช้เรียกร้อง ณ ขณะนั้น

 

ครูในอดีตอาจเป็นเรือจ้างที่ส่งศิษย์ไปถึงฝั่ง แต่ครูในปัจจุบันเป็นดั่งเครื่องบินผู้พาศิษย์ไปท่องทั่วโลกผ่านการสอนและส่งศิษย์ไปได้ไกลกว่าเรือจ้าง ผ่านเครื่องบินข้างบน และเรือจ้างข้างล่าง

 

ครูบางคนเป็นแม่ครัวในโรงอาหารหรือบ้างก็เป็นผู้ทำอาหารมาให้แก่ศิษย์ด้วยความเมตตา ผ่านแม่ครัว

 

หรือครูอาจมาในรูปแบบของเสียงให้ศิษย์ได้ทบทวนความรู้ต่าง ๆ เมื่อไม่ได้เข้าเรียน หรือมีคนนิยามไว้ว่า “เทปาจารย์” ผ่านเทปคาสเซ็ต

 

ดังที่กล่าวมานี้เป็นเพียงมุมมองหนึ่งต่อครู และเราเชื่อว่าครูทุกท่านล้วนหวังดีแก่ศิษย์และใช้วิชาความรู้ที่ครูมีนั้นไปเพื่อสังคม ซึ่งอาจมีทั้งที่เป็นไปในทางที่ดีและไม่ดี ซึ่งนั่นเป็นบทเรียนชั้นดีให้แก่ศิษย์ได้เรียนรั และหากถามว่า “ครูเป็นอะไรให้ลูกศิษย์ได้บ้าง” คำตอบเดียวที่ผมมีให้คือภาพนี้นั่นเอง

รางวัลรองชนะเลิศอันดับที่ 1 : “นักผจญภัยที่เคารพ”
ผู้สร้างผลงาน: ชีพชนก แย้มวงษ์ นิสิตอักษรศาสตร์ ชั้นปีที่ 1

 

“นักผจญภัยที่เคารพ” ใช้เทคนิคภาพปะติด เลือกใช้โทนสีโทนเย็นเป็นส่วนใหญ่และเลือกสภาพแวดล้อมในรูปให้เป็นป่าดงดิบ มีตัวละครอยู่สามตัวคือ คุณครู 1 คน และ นักเรียน 2 คน นับจากด้านหน้าถึงด้านหลังตามลำดับ

 

โดยมีแนวความคิดที่ว่าความลึกลับของป่านั้นเปรียบเสมือนกับโลกใบนี้ที่มีความรู้มากมายที่ยังรอการค้นพบ คุณครูจะเปรียบเสมือนหัวหน้านักผจญภัยแก่เหล่านักเรียนที่ยังไม่ชำนาญหรือเพิ่งเริ่มต้นในการผจญไปในสิ่งใหม่ ๆ โดยคุณครูจะคอยถ่ายทอดความรู้ที่มีค่า ให้ความช่วยเหลือ ให้คำแนะนำชี้แนะ และฝ่าฟันอุปสรรคต่าง ๆ ไปพร้อม ๆ กันกับนักเรียน เชิงเทียนที่คุณครูถืออยู่เปรียบเสมือนแสงแห่งความรู้และประสบการณ์ที่คุณครูสั่งสมมาตลอด นำมาใช้ในการนำทางของพวกเขาไปสู่จุดหมายปลายทางที่รออยู่ในอนาคตต่อไป

รางวัลรองชนะเลิศอันดับที่ 2 : “พระคุณที่สาม”
ผู้สร้างผลงาน: ภูริทัต ชูชัยยะ นิสิตอักษรศาสตร์ ชั้นปีที่ 1


“พระคุณที่สาม” ใช้เทคนิคภาพปะติดด้วยโปรแกรม Adobe Photoshop โดยเลือกใช้สีส้มเป็นสีหลัก เนื่องจากเป็นสีประจำวันพฤหัสบดี ซึ่งพิธีต่าง ๆ ที่เกี่ยวกับครูมักจัดขึ้นในวันนี้ ตามความเชื่อของคนไทย

 

ภาพนี้มีที่มาจากวลี “พระคุณที่สาม” โดยก่อนหน้านี้ วลีนี้ซึ่งมาจากเพลง “พระคุณที่สาม” จะกล่าวถึงพระคุณของครูว่าเป็นพระคุณที่ยิ่งใหญ่รองจากพระคุณของบิดาและมารดา และลูกศิษย์ควรเคารพและเชิดชูครูเป็นอย่างยิ่ง เพราะครูเป็นผู้สั่งสอนลูกศิษย์ด้วยความหวังดีเสมอ เนื่องจากในอดีตสำนักครูต่าง ๆ จะสอนวิชาโดยไม่เก็บค่าเล่าเรียนจากลูกศิษย์ ครูจึงสอนด้วยความรักในอาชีพ แต่ด้วยสภาพสังคม และลักษณะของอาชีพครูที่เปลี่ยนไปรับเงินเดือนแลกกับการสอนในปัจจุบัน วลี “พระคุณที่สาม” นี้ จึงควรถูกนำมาใช้เพื่อเตือนใจครู และสังคมด้วยว่า นอกจากอาชีพครูจะใช้หาเลี้ยงชีพได้ เพราะเหตุใด อาชีพนี้จึงสำคัญจนมีพระคุณต่อลูกศิษย์เป็นรองเพียงแค่พระคุณของบิดามารดาได้

 

ครูเป็นอาชีพที่สำคัญมาก เพราะทุกการกระทำ และทุกสิ่งของครูที่สอนให้กับลูกศิษย์คนหนึ่ง จะเป็นประสบการณ์ และส่งผลกับลูกศิษย์คนนั้นไปตลอดชีวิต ซึ่งอาจเป็นผลดีหรือร้ายก็ได้ เช่นเดียวกันกับการดูแลดอกไม้ ดอกไม้ในภาพจึงสื่อถึงลูกศิษย์ ซึ่งมีบิดามารดาเป็นผู้ปลูกไว้แล้ว มือในภาพ จึงหมายถึงครู ผู้ทำหน้าที่รดน้ำ ดูแลดอกไม้ให้เติบโตต่อไป และมือของครูที่เปล่งประกายนั้น สื่อถึงพลังอันยิ่งใหญ่ของครู ที่สามารถให้คำแนะนำที่ดี ทำให้จากเด็กคนหนึ่ง เติบโตเป็นผู้ใหญ่ที่ดีได้

 

นอกจากนี้ ครูก็มีความรับผิดชอบที่ใหญ่ยิ่งด้วยเช่นกัน เพราะลูกศิษย์ทุกคนแตกต่างกัน เหมือนดอกไม้แต่ละชนิดที่ต้องการน้ำไม่เท่ากัน หากครูใส่ใจดูแลดอกไม้ แม้ดอกไม้จะแตกต่างกันเพียงใด แต่มันก็จะเติบโตผลิดอกสวยงามได้ แต่หากครูไม่ใส่ใจในความแตกต่าง หรือดูแลดอกไม้ไม่ถูกวิธี รดน้ำน้อยไป มากไป หรือใช้มือนั้นขยำทำลายดอกไม้ ดอกไม้เหล่านั้นก็อาจแห้ง เหี่ยว เฉา ช้ำ จนตายไปในที่สุดได้ด้วย

 

ครูจึงเป็นผู้สร้าง เช่นเดียวกันกับบิดามารดา และเป็นผู้ที่มี “พระคุณที่สาม” แต่การจะมีพระคุณได้นั้น ครูก็ต้องสร้าง “คุณ” ให้กับลูกศิษย์ก่อน โดยหากครูไม่ใส่ใจกับหน้าที่อันสำคัญยิ่งของตนเอง ใช้อำนาจของตนไปในทางที่ผิด ก็อาจทิ้งรอยแผลเป็นไว้ หรือทำลายลูกศิษย์คนหนึ่งไปได้เลย ซึ่งไม่ใช่การทำคุณให้แก่ลูกศิษย์แน่นอน ในทางกลับกัน หากครูใส่ใจและเข้าใจลูกศิษย์ ใช้อำนาจไปในทางที่ถูก ก็สามารถสร้างลูกศิษย์ให้ พร้อมเผชิญสังคมของผู้ใหญ่ได้อย่างไม่ต้องเกรงกลัวใครได้เช่นกัน เช่นนี้ ครูจึงจะเป็นผู้สร้างของลูกศิษย์ เปรียบได้กับบิดา มารดา หรือผู้ปกครองคนหนึ่งที่ร่วมเลี้ยงดู ร่วมสร้างลูกศิษย์ของตัวเองให้เป็นผู้ใหญ่ที่แข่งแกร่ง และเช่นนี้ ครูจึงจะมี “พระคุณที่สาม” และเป็นที่ควรค่าแก่การเคารพนับถือจากลูกศิษย์อย่างแท้จริง

รางวัลชมเชย (โดยไม่เรียงตามลำดับคะแนน)
“My Bed Teacher”
ผู้สร้างผลงาน: จิรภาส แซ่เจี่ย นิสิตอักษรศาสตร์ ชั้นปีที่ 1


My Bed Teacher มีที่มาจากคำว่า my best teacher แล้วนำมาปรับผสมกับคำว่า bed ที่แปลว่า ที่นอน เพื่อให้สอดคล้องกับแนวคิดที่ว่า ครูเปรียบเสมือน ‘ที่นอน’ ที่ประกอบไปด้วย หมอนที่คอยหนุนนำให้เราได้หลับฝัน ฝันถึงสิ่งที่อยากทำ ฝันถึงสิ่งที่อยากเป็น หมอนข้างที่คอยอยู่เคียงข้างไม่ว่าเราจะพบกับฝันดีหรือฝันร้าย ฟูกที่คอยรองรับเราเวลาที่ไม่เป็นดังฝัน และผ้าห่มที่คอยห่มให้กำลังใจให้เราตื่นขึ้นมาทำฝันนั้นให้เป็นจริง ส่วนแนวคิดอื่น ๆ : พานในหน้าจอซูมสื่อถึงสถานการณ์ปัจจุบันที่ทำให้การเรียนการสอนและการจัดกิจกรรมอื่น ๆ เป็นออนไลน์, เด็กที่นอนแทนนิสิต, ปลั๊กไฟที่อยู่บนหัวใจสื่อถึงเป้าหมายหรือความฝันของเด็ก, มือที่ห่มผ้าห่มแทนมือของครูซึ่งมือนั้นค่อย ๆ เปลี่ยนเป็นสายชารจ์คอมที่กำลังต่อเข้ากับปลั๊กเปรียบเหมือนครูเป็นคนที่ช่วยให้ฝันของเด็กเป็นจริง, ด้านล่างสื่อให้เห็นเส้นทางกว่าจะถึงฝันนั้นยากลำบากแต่ในตลอดเส้นทางนั้นครูก็จะคอยชี้แนะและให้กำลังใจ (ใช้เทคนิคปะติด)

“ครูคือ”
ผู้สร้างผลงาน: พัณณ์ชิตา ทักษะชำนาญการ นิสิตอักษรศาสตร์ ชั้นปีที่ 1


‘ครูคือ’ ใช้เทคนิคภาพปะติด เลือกใช้โทนสีเหลืองน้ำตาลเป็นหลัก โดยมีแนวคิดว่าสิ่งที่ครูเป็นขึ้นอยู่กับที่แต่ละคนมอง ครูแต่ละคนที่ประสบพบเจอในชีวิตย่อมหล่อหลอมนิยามของคำว่าครูต่อศิษย์ ‘ครูเป็นอะไรให้ลูกศิษย์ได้บ้าง’ คือ ‘เป็นได้ทุกอย่าง’ ดังในผลงานที่ข้าพเจ้าได้สร้างสรรค์ขึ้น ในภาพคือสิ่งที่ครูเป็นต่อลูกศิษย์ คนที่มีดอกเข็มสื่อถึงครู ด้านหลังครูมีประภาคารหมายถึงผู้ช่วยเหลือยามลำบาก เทพีอธีน่าหมายถึงความรู้ความฉลาด วาฬคือชีวิต ครอบครัว ผีเสื้อคือความหวัง ความลึกลับ

“ครูผู้ผ่านกาลเวลา”
ผู้สร้างผลงาน: ปฎิพร อัศวะศิริจินดา นิสิตอักษรศาสตร์ ชั้นปีที่ 1


“ ครูผู้ผ่านกาลเวลา ” ใช้เทคนิคภาพปะติด โทนสีฉูดฉาดสดใสเพื่อแสดงออกถึงมุมมองที่ดู futuristic ตั้งแต่เล็กจนโต พวกเราต่างได้ยินถ้อยคำเปรียบเทียบครูอาจารย์กับสิ่งต่าง ๆ มากมาย หลากหลาย ทั้งยังมีมุมมองที่เห็นต่างกันเกิดเป็นข้อถกเถียง จนถึงปี 2021 หลังจากโลกเกิดการเปลี่ยนแปลงอย่างใหญ่หลวงจากวิกฤตที่ผู้คนจากทั่วทุกมุมโลกได้ลองทำสิ่งใหม่ ๆ ไปพร้อมกัน ในส่วนของภาคการศึกษาก็เกิดการปรับเปลี่ยนยิ่งใหญ่ เป็นเรื่องที่ต้องปรับตัวสำหรับทั้งผู้เรียนและผู้สอน เช่นเดียวกันถึงแม้จะไม่มีโรคระบาดวงการการศึกษาในไทยก็กำลังขยับปรับเปลี่ยนช้าๆไปข้างหน้าเช่นกัน การเปิดรับแนวคิดใหม่ ๆ จากตะวันตกให้ผู้เรียนได้พัฒนาความคิดในห้องเรียน เรียนรู้ที่จะคิดและลงมือทำไม่เพียงแค่ฟังและนำไปสอบเท่านั่น ในช่วงรอยต่อที่เทคโนโลยีเป็นตัวเปลี่ยนผ่าน บทบาทของครูเปลี่ยนไปอย่างไรตามบริบทที่แตกต่าง ดิฉัน นางสาวปฎิพร อัศวะศิริจินดา ได้ถ่ายทอดความเห็นของตนเองผ่านงานศิลปะในรูปแบบคอลลาจ “ครูผู้ผ่านกาลเวลา” เปรียบเทียบมุมมองที่เปลี่ยนไปเนื่องจากการเปลี่ยนแปลงของยุคสมัย อย่างแรกรูปพื้นหลังของงานชิ้นนี้ถูกปูด้วยกระดานเกมเศรษฐี เปรียบเสมือนห้องเรียนที่สามารถสร้างประสบการณ์ในสถานที่จำลองได้นับไม่ถ้วนเพื่อให้พร้อมต่อชีวิตภายนอกมีเวลาสิ้นสุดแต่ก็เต็มไปด้วยความทรงจำทั้งดีร้าย มิตรภาพและการเริ่มต้นใหม่ ดิฉันเปรียบเทียบถ้อยคำที่เราได้ยินจนคุ้นหูอย่างครูเป็นเหมือนเรือจ้างเปลี่ยนเป็นบอลลูนไม่ใช่การส่งลูกศิษย์ทุกคนไปสู่ฝั่งฝัน แต่เป็นการพาลูกศิษย์ให้ได้มองเห็นโลกของเราในมุมกว้าง ให้ได้ค้นหาตัวเองจากสิ่งที่เคยได้เรียนรู้ ในหมวดหมู่ต่างๆที่ครูแต่ละท่านเชี่ยวชาญต่างกัน ชีวิตหลังจากการเดินทางจบเป็นทางเลือกที่ทุกคนเลือกปลายทางได้ เปรียบเทียบแสงเทียนกับแสงดาวนำทาง ดาวที่คอยอยู่กับเราเสมอไม่ว่าจะเหตุการณ์ไหน ที่ใด ครูก็ยังหวังดีพร้อมช่วยเหลือและชี้นำทางให้ลูกศิษย์ไม่มีวันดับหรือหมดไป เปรียบครูเป็นเครื่องกระจายเสียงไม่ใช่หนังสือเล่มเก่า ครูบอกเล่าเรื่องราวให้ดูศิษย์มากมายหลายชีวิตจนอาจไม่สามารถนับให้ครบได้ เนื้อหาเท่าทันโลกไม่ได้ยึดตัวเองเป็นหนังสือให้ทุกคนจากทุกยุคศึกษาเล่มเดียวกัน เสนอมุมมองที่แตกต่างของประโยคที่ว่า “ครูคือแม่พิมพ์ของชาติ” ใหม่ หากลองมองวิเคราะห์จากประโยคนี้อาจจะสามารถตีความบางอย่างได้ว่าเด็กทุกคนเมื่อผ่านระบบการศึกษาจะลักษณะที่คล้ายกัน อาจมีแบบพิมพ์อยู่ไม่มากนักเหมือนค่านิยมที่ฝังอยู่ในความคิดและการดำเนินชีวิตของไทย เมื่อเปลี่ยนให้ครูเป็นเครื่องปริ้นท์ นักเรียนสามารถแสดงความเป็นตัวตนของตัวเองได้ไม่เหมือนใคร ให้ทุกคนสามารถออกแบบตัวเองได้ตามที่ต้องการ บอลลูน ดาวเหนือ เครื่องปริ้น เครื่องขยายเสียง ครูเป็นทั้งหมดสำหรับนักเรียน สุดท้ายตกแต่งด้วยของไหว้ครูที่เราต่างคุ้นเคย ได้แก่ ดอกเข็ม หญ้าแฝก ข้าวตอก ดอกมะเขือ เมื่อมีห้องเรียน คุณครู อีกองค์ประกอบที่คงจะขาดไปไม่ได้เลยนั่นก็คือผู้เรียน ของมงคลในงานไหว้ครูที่ลูกศิษย์เป็นผู้จัดหามาจึงถูกนำมาใช้เป็นตัวแทนนักเรียนในผลงานชิ้นนี้ ครูเป็นอะไรให้ลูกศิษย์ได้บ้างถูกถ่ายถอดออกมาให้เห็นเทียบตั้งแต่อดีตจนถึงปัจจุบันในงานชิ้นนี้

“ครูหาใช่เพียงเรือจ้าง”
ผู้สร้างผลงาน: นิติธร สุขเกษม นิสิตอักษรศาสตร์ ชั้นปีที่ 1


“ครูหาใช่เพียงเรือจ้าง” เป็นภาพปะติดจาก Canva ใช้สี Summer Tone สื่ออารมณ์ความอบอุ่น ความผูกพันธุ์ที่เกิดขึ้นในภาพ คำว่าครู ไม่ใช่แค่เรือจ้าง รับลูกศิษย์มาสอนหนังสือให้ผ่านไปในแต่ละวัน แต่แท้จริงแล้ว “ครู” อยู่กับเราตั้งแต่ลืมตาดูโลกใบนี้จนไปถึงในวันที่เราก้าวสู่จุดหมายของชีวิต ในวันที่เราลืมตาดูโลก เริ่มใช้ชีวิตขึ้นมา หัดเรียนรู้ที่จะทำสิ่งต่าง ๆ มีครูอยู่สองคนที่ใจดีที่สุดในโลก คอยประคับประคองสอนให้เดิน สอนให้พูด สอนให้รู้จักการช่วยเหลือตัวเอง ไม่ว่าเราจะใครแกล้งมาจากไหน หรือในวันที่เราล้มและรู้สึกท้อ ทุกครั้งที่เราร้องไห้ครูสองคนนี้ยังคงคอยปลอบและอยู่เคียงข้างเราอยู่เสมอ “ครูสองคนนั้นจึงเป็นพ่อและแม่ของเราตลอดมา” เมื่อโตขึ้นมาอีกหน่อยมือไม้เริ่มมีแรง “ครูจึงเป็นปากกาให้กับลูกศิษย์” ปากกาด้ามนี้เป็นตัวฝึกมือให้รู้จักการเขียนลายเส้น การลงน้ำหนัก แล้วกลายเป็นการฝึกสมาธิหัดอักษร รู้จักศิลปะ เป็นสื่อช่วยให้เข้าใจอารมณ์ความรู้สึกของของสิ่งต่าง ๆ และสามารถแสดงออกมาได้อย่างเป็นธรรมชาติ เช่นเดียวกับ “การเปรียบครูเป็นพู่กันให้” เพราะการทำให้เด็กมีจินตนาการ และความสร้างสรรค์ ถูกผสมผสานผ่านการละเลงระบายออกมาเป็นท่วงท่า อย่างสวยงามตามนิสัยของทุกคนผ่านการแสดงออกในการใช้ชีวิตและ “ครูยังเป็นกรอบให้กับลูกศิษย์” แต่ไม่ได้เป็นกรอบที่จำกัดให้ต้องประพฤติตัวเป็นหุ่นยนต์ที่เพิ่งออกจากโรงงาน แต่เป็นกรอบที่แสดงให้ลูกศิษย์เห็นได้ชัดเจนขึ้นว่า การคิดให้หลุดออกไปจากกรอบที่วางไว้ก็สามารถสร้างสรรค์เป็นความสวยงามได้เหมือนกัน ในบางครั้งชีวิตของคนเราก็ต้องการหาความสงบ “ครูจึงเป็นเหมือนต้นไม้” ไว้คอยให้ลูกศิษย์รู้ว่าเมื่อไรก็ตามที่พวกเขารู้สึกเหนื่อย ไม่สบายใจ ตกอยู่ในภวังค์ของความลุ่มหลงบนภาพมายาคติ เราสามารถมาพักกาย พักใจ และมีครูเป็นที่พึ่งให้คำปรึกษาแก่พวกเราได้เสมอ อนึ่งการหวนคืนสู่ธรรมชาติปล่อยจิตใจให้สงบ การพักผ่อนสงบจิตใจท่ามกลางความบริสุทธิ์ของผืนโลก มันจะสอนให้เราใจเย็น มีสติ จึงจะก่อให้เกิดปัญญาที่เฉียบแหลม เป็นดังดอกเข็มที่สีสวยสะพรั่ง ออกดอกเป็นเข็มเรียวแหลม รอที่จะบานในสักวันหนึ่ง และเมื่อเราตระหนักถึงเรื่องนี้ เราก็จะรู้ถึงคุณค่าและไม่ทอดทิ้งธรรมชาติเหล่านี้มันไป ท้ายที่สุด ครูก็ยังคงเป็นดังเรือจ้างลำเดิมที่แบกเอาอนาคตของชาติ (เรือปักธงชาติ) เอาความคาดหวังของทุก ๆ คน ที่จะให้เด็กซึ่งเปรียบเสมือนผ้าขาวบริสุทธิ์เป็นไปอย่างสังคมต้องการให้มันเกิดขึ้น โดยเขาไม่รู้ว่าแท้จริงแล้วเรือจ้างลำนี้ ไม่ได้รับจ้างจากคนกลุ่มใดเพื่อให้เด็กเป็นไปแบบใดโดยเฉพาะ แต่เรือจ้างลำนี้กำลังดูแลป้องกันภัยจากคลื่นและกระแสสังคมที่เชี่ยวกรากทั้งยังคอยช่วยเหลือลูกศิษย์ที่พวกเขาได้พาลงเรือมาแล้ว ไปส่งในจุดหมายปลายทางที่ลูกศิษย์ของเขาเป็นคนกำหนดเลือกไว้แล้วด้วยตนเอง

“บทบาทของบูรพคณาจารย์ผู้ก่อเกิดประโยชน์ศึกษาในกระแสธารแห่งการเปลี่ยนแปลง”
ผู้สร้างผลงาน: พิชเญศ จีระเศรษฐ นิสิตอักษรศาสตร์ ชั้นปีที่ 1


รูปแบบผลงานภาพปะติดโดยใช้โปรแกรมแคนวา (Canva) มีแนวคิดสำคัญ คือ ในยุคสมัยที่พลังขอนิสิตนักศึกษามีบทบาทในการแสดงออกทางการเมืองมากยิ่งขึ้นในกระแสโลกาภิวัตน์ บทบาทของครูและคณาจารย์จึงจำเป็นต้องมีการปรับแปลงและเปิดกว้างอยู่ตลอดเวลาซึ่งเป็นทั้งความท้าทายและอุปสรรค ทั้งเทคโนโลยีใหม่ ความคิดใหม่ และสังคมปรกติใหม่ (New normal) ในท่ามกลางวิกฤตการณ์การระบาดของเชื้อโรคโควิดสิบเก้า (Covid 19) ภาพนี้จึงสื่อถึงการผสมผสานโลกแบบขนบและโลกที่วิวัฒน์แล้วเข้าด้วยกันและร่วมหาหนทางที่องค์กรการศึกษา ครูอาจารย์ นักเรียนและนิสิตนักศึกษาจะเดินหน้าต่อไปอย่างเข้าใจกันมากขึ้น ตรงกลางของเป็นครูสตรีท่านหนึ่งถือไมโครโฟนนั่งอยู่ในจอคอมพิวเตอร์ และมีเด็กนักเรียนสองคนกำลังถือพานไหว้ครูอยู่ พานหนึ่งเป็นพานธูปเทียน อีกพานเป็นพานดอกไม้ที่ถูกเปลี่ยนเป็นพานวัคซีนสื่อถึงความห่วงใยของลูกศิษย์ที่มีต่อคุณครูแต่วัคซีนที่รัฐบาลจัดหาให้มีประสิทธิภาพต่ำจึงต้องมอบให้หลายโดส พิธีไหว้ครูเป็นแบบออนไลน์และสวมหน้ากากอนามัยตามนโยบายเว้นระยะห่างทางสังคม (Social distancing) ด้านล่างเป็นภาพครูสตรีอีกท่านจากผลงานศิลปะ “เสรีภาพนำทางมวลชน” แต่เปลี่ยนมาถือคบเพลิงที่เป็นสัญลักษณ์แสดงถึงความส่องสว่างทางปัญญาและยังเป็นตราสัญลักษณ์ประจำคณะครุศาสตร์จุฬาฯ ครูสตรียังถือคอมพิวเตอร์ด้วยมือซ้ายสื่อถึงความก้าวทันเทคโนโลยี พาเยาวชนนักเรียนไทยออกมาจากอาการติดกะลาซึ่งเป็นสัญลักษณ์ของความติดกรอบ โลกแคบ และไม่เปิดรับ ให้ออกมาเจอความเป็นจริงของโลกภายนอกคือสภาพเศรษฐกิจ สังคม และการเมืองในปัจจุบัน ขอบซ้ายสะท้อนกระแสสังคมและสถานการณ์บ้านเมือง กระบวนการการเรียกร้องสิทธิเสรีภาพของเยาวชน นักเรียน นิสิตนักศึกษาและการจำกัดสิทธิการแสดงออกจากภาครัฐ ขอบขวาเป็นภาพสถานที่สำคัญแทนประเทศต่าง ๆ คือ สหรัฐอเมริกา อังกฤษและญี่ปุ่นที่ได้ส่งมอบวัคซีนให้กับโครงกระดูกที่เอื้อมมือไปหยิบเป็นสัญลักษณ์แทนรัฐบาลไทยที่ไม่สามารถจัดหาวัคซีนได้อย่างมีประสิทธิภาพและเพียงพอ โดยภาพรวมแล้วภาพนี้ยังสื่อถึงการเปิดโลกทัศน์ของเยาวชนไทยที่แคบและมีเพดานจำกัดให้กว้างขี้นอย่างมีนัยสำคัญ และด้วยเหตุนี้บุคลากรทางการศึกษาจึงมีส่วนอย่างมากที่จะกำหนดความเป็นไปในอนาคตดังคำกล่าวที่ว่า “ครูเป็นแม่พิมพ์ของชาติ” เพราะสิ่งที่สอนล้วนมีส่วนสร้างเสริมหรือบั่นทอนศักยภาพของนักเรียนไม่มากก็น้อย ดังนั้นบทบาทของครูในความคิดของผมคือครูที่สนับสนุนการแสดงออกของนักเรียน นิสิตและนักศึกษา และเพราะ “ครูเป็นดั่งเรือจ้าง” พาผู้เรียนไปให้ถึงฝั่ง จึงควรเปลี่ยนรูปแบบการสอนแบบยัดเยียดความคิดแบบฉบับและยอมรับความเป็นปัจเจกบุคคลของผู้เรียนมากขึ้นและสอนสิ่งที่ผมคิดว่าสำคัญที่สุดในการใช้ชีวิตในสังคมปรกติใหม่ (New normal) คือการคิดวิเคราะห์อย่างมีเหตุผล และการกลั่นกรองข้อมูล

“Acrophobia”
ผู้สร้างผลงาน: ธัญมน วิวัฒนภูษิต นิสิตอักษรศาสตร์ ชั้นปีที่ 2


Acrophobia — collage artwork สร้างสรรค์ผลงานโดยใช้เทคนิควางรูปภาพและแปะติดภาพให้เป็นเรื่องราว ใช้โปรแกรม Photoshop เป็นงานศิลปะร่วมสมัย ใช้สีโทนอุ่นแนววินเทจ ไอเดียให้เราสร้างผลงานวันไหว้ครูในครั้งนี้มาจากเพลง Acrophobia — Penguin Vanilla ชื่อเพลงแปลว่าโรคกลัวความสูง แนวคิดของภาพมาจากการเราคิดว่าการเรียนเป็นเรื่องสนุกและเครียดไปพร้อม ๆ กัน โรคกลัวความสูงในที่นี้คือการเรียนที่ยากขึ้นนั่นเอง เราเป็นคนวิตกกังวลกับเรื่องใหม่ ๆ ง่าย การเรียนที่ยากขึ้นจึงเป็นสิ่งที่เรากลัว เมื่อเวลาผ่านมาจนถึงตอนนี้เราลองมองกลับไป เราก็ผ่านมันมาได้ทุกครั้ง และการเรียนสิ่งที่ยากขึ้นก็เป็นสิ่งที่สร้างให้ตัวเราเป็นคนในทุกวันนี้ ถ่ายทอดโดยครูที่มีความสามารถ และเป็นแรงผลักดันให้เราเรียนจนไม่ถอดใจไปก่อน ดังนั้นใจความสำคัญของผลงานนี้คือครูเปรียบเสมือนผู้เป็นสะพานเชื่อมระหว่างเรากับความรู้ เป็นเสมือนกุญแจปลดล็อกความกลัวของเราทำให้เรามีโอกาสได้เห็นโลกใบใหม่ เข้าใจตัวเองและเข้าใจสังคม มีความคิดความอ่านนำไปต่อยอดและใช้ประโยชน์ได้ เหตุผลที่ตั้งชื่อภาพว่า Acrophobia เพราะเมื่อก่อนเราเป็นคนวิตกกังวลง่ายในเรื่องการเรียนและคิดว่าสิ่งที่เรารู้ก็เพียงพอแล้วเราเลยไม่กล้าที่จะเรียนรู้สิ่งใหม่ แต่เมื่อเวลาผ่านไปการได้เรียนรู้สิ่งใหม่ ๆ นั้นทำให้เราความกลัวของเราลดลง และทำให้เรามองมันเป็นเรื่องที่ท้าทายเหมือนกับการต้องปีนเพดานทะลุเมฆไปซึ่งเราไม่รู้ว่าจะเจอกับอะไรแต่เราแน่ใจว่ามันคงเป็นเส้นทางที่ดี เพราะว่าเราเชื่อในผู้ให้ความรู้ สุดท้ายเราก็ได้ขึ้นไปในดินแดนสูง (การเรียนที่ยาก) ซึ่งเป็นโลกใบใหม่ที่ดีกว่า ที่ปีนขึ้นไปเพราะมาจากการสั่งสอนโดยครู (ผู้หญิงสาดแสงสีขาว) และเราก็ได้ใช้ความรู้จากดินแดนใหม่ในการต่อยอดความรู้ของตัวเอง มันทำให้เราได้มุมมองใหม่ ๆ ได้เห็นโลกใบใหม่หรืออาจจะเป็นโลกใบเดิมในมุมมองที่ต่างออกไป และปลดล็อกความกลัวในการเรียนที่ยาก จนเราได้เป็นตัวของตัวเองในเวอร์ชันที่ดีกว่าเดิม

“ครูเป็นทัศนูปกรณ์”
ผู้สร้างผลงาน: สุพิชชา โสไกร นิสิตอักษรศาสตร์ ชั้นปีที่ 2


“ครูเป็นทัศนูปกรณ์” ใช้เทคนิคภาพปะติด ผสมกับการปรับแต่งสีและความคมชัด เพื่อสื่อสารแนวคิดว่าครูเป็นผู้ถ่ายทอดความรู้และส่งเสริมให้ลูกศิษย์ตกตะกอนความคิด เพื่อให้การมองโลกของลูกศิษย์มีความคมชัด กว้างขวาง และเปี่ยมไปด้วยความรู้ความเข้าใจ โดยเลือกใช้ทัศนูปกรณ์ ได้แก่ แว่นตา กล้องจุลทรรศน์ และกล้องโทรทัศน์ พร้อมทั้งดวงตาหลากสี เพื่อสะท้อนว่าครูมอบมุมมองอันหลากหลาย ไม่จำกัดหรือปิดกั้นทางความคิด ส่วนชุดภาพผีเสื้อและดาวพฤหัสบดีที่ไล่ระดับจากภาพขาวดำ ภาพเบลอ และท้ายสุดคือภาพคมชัด สะท้อนว่าสายตาของลูกศิษย์ชัดเจนขึ้นด้วยความรู้ที่ครูมอบให้

“ครูเป็นนักปั้น”
ผู้สร้างผลงาน: นวพันธ์ วิศาล นิสิตอักษรศาสตร์ ชั้นปีที่ 3


“ครูเป็นนักปั้น” เป็นชิ้นงานศิลปะที่ใช้เทคนิคภาพปะติด ใช้ลักษณะของสีเทาเป็นส่วนประกอบหลักของงาน และมีลักษณะแบบแผนจากการปะติดอยู่ในครึ่งล่างของพื้นที่งานชิ้นนี้ ผู้สร้างผลงานได้แรงบันดาลใจจากวลีดังที่หลาย ๆ คนอาจเคยได้ยินว่า “ครูคือแม่พิมพ์ของชาติ” ซึ่งมีนัยอยู่ว่าครูสามารถหล่อหลอมนักเรียนคนหนึ่งออกมาให้เป็นบุคคลที่มีความรู้ ความคิด และตัวตนออกมาได้ตามพิมพ์ที่ครูตั้งใจไว้เหมือนกันหมด แต่สำหรับผู้สร้างผลงานกลับมองเห็นว่า ในความเป็นจริงนักเรียนทุกคนที่ผ่านการหล่อหลอมมาจากครูที่เหมือนกัน เมื่อผ่านการศึกษาไปแล้วทุกคนล้วนแต่มีความแตกต่างกันทั้งสิ้นไม่มากก็น้อย ผู้สร้างผลงานจึงนึกถึงงานปั้นที่ต้องพยายามปั้นด้วยมือเพื่อให้งานชิ้นหนึ่งออกมาเป็นไปตามที่ต้องการ และเป็นเรื่องยากมากมี่จะปั้นงานชิ้นใหม่ให้เหมือนชิ้นเดิมในแบบที่แม่พิมพ์สามารถทำได้ ซึ่งคำว่า “ปั้น” เองก็มีความหมายในนัยของการส่งเสริมการผลักดันคนคนหนึ่งด้วย ผู้สร้างผลงานจึงต้องการเปรียบว่า “ครูเป็นนักปั้น” ในผลงานชิ้นนี้หากไล่เรียงจากด้านบนลงมาจะพบว่า ในมุมซ้ายบนมีรูปถ้วยที่เทวัตถุดิบในการปั้นออกมา ซึ่งผู้สร้างผลงานเปรียบให้เป็นนักเรียนก่อนที่จะได้รับการศึกษาจากครู ในมุมขวาบนและตรงกลางประกอบไปด้วยมือที่กำลังปั้นและหล่อดินปั้นขึ้นเป็นรูปร่าง เปรียบเป็นครูที่ทำหน้าที่ปั้นวัตถุดิบหรือนักเรียนขึ้นเพื่อให้เป็นงานต่อไป และในส่วนครึ่งล่างประกอบด้วยงานปั้นในรูปทรงของแจกันจำนวนมากซึ่งเปรียบเป็นนักเรียนที่ผ่านการเรียนรู้จากครูมาแล้ว ส่วนที่สำคัญมากในงานชิ้นนี้คือส่วนของครึ่งล่างที่อธิบายถึงความเป็นนักปั้นของครู ครูสามารถปั้นวัตถุดิบหรือนักเรียนออกมาให้เป็นทรงหรือลักษณะสำคัญที่จะไปสร้างประโยชน์ต่อไปได้ หากแต่ว่านักเรียนนั้นเองที่มีความแตกต่างกันออกไปตามธรรมชาติของมนุษย์ เครื่องปั้นทรงแจกันในส่วนครึ่งล่างของงานนี้จึงมีลักษณะต่างกันไป บ้างอาจมีสีและทรงเหมือน ๆ กัน บ้างอาจมีลวดลายเด่นชัดสวยงาม บ้างอาจมีรูปทรงแปลกตา บ้างอาจจะแตกเป็นเสี่ยง ๆ ผู้สร้างผลงานเลือกใช้สีเทาที่มีโทนแตกต่างกันไปสำหรับเครื่องปั้นทรงแจกันเพื่อแสดงถึงนักเรียนซึ่งก็เป็นมนุษย์ที่แตกต่างกันไป บางชิ้นอาจมีสีสะดุดตาแสดงถึงนักเรียนที่อาจนำความรู้ที่ได้จากการเรียนรู้จากครูไปพัฒนาตัวเองให้มีความโดดเด่นมากขึ้น และอาจสุดโต่งในแบบชิ้นด้านซ้ายในแถวที่ 4 หรือชิ้นด้านขวาในแถวรองสุดท้าย ทั้งนี้ในความเป็นจริงครูเองก็อาจสร้างความผิดพลาดขึ้นได้ดังที่เห็นได้ว่ามีงานชิ้นที่แตกในบริเวณซ้ายล่างของงาน หรือบางงานที่ปั้นได้เพียงครึ่งเดียว นอกจากนี้ผู้สร้างผลงานยังจัดวางให้มีลักษณะเป็นแบบแผนเรียงกันเพื่อแสดงถึงลักษณะของแบบแผนการศึกษาซึ่งมีการผลิตขึ้นเรื่อย ๆ อย่างที่เราคุ้นเคยกัน และแบบแผนนี้เองทำให้เราเห็นภาพรวมของผลงานที่มีจำนวนมากของครูหรือนักปั้นคนหนึ่งผู้ซึ่งปั้นวัตถุดิบขึ้นให้มีรูปทรงและหวังว่าผลงานเหล่านี้จะสามารถสร้างประโยชน์ได้ต่อไป

“ครูเป็นมนุษย์ที่มีพลังวิเศษดังฮีโร่”
ผู้สร้างผลงาน: เรณุวัชร์ สุนันท์วงศ์ นิสิตอักษรศาสตร์ ชั้นปีที่ 3


“ครูเป็นมนุษย์ที่มีพลังวิเศษดังฮีโร่” ชิ้นงานดังกล่าวใช้เทคนิคภาพตัดแปะ ขนาด A4 เป็นงานศิลปะแนวประชานิยม เลือกใช้สีโทนฉูดฉาดเพื่อสร้างอารมณ์พลุ่งพล่าน สว่างวาบขึ้นมาเหมือนพลุ สร้างจุดสนใจแก่ผู้ชมตามขนบของศิลปะแขนงนี้ ชิ้นงานถูกออกแบบให้เป็นปกหนังสือการ์ตูนที่ชื่อ Kru Heroes (ไม่สะกดเป็น Khru เพราะอยากให้ดูเรียกง่าย ๆ เท่ ๆ // หัวเราะ ) การ์ตูนภายใต้สำนักพิมพ์ Arts Comic Group ภาพพื้นหลังของปกฉบับนี้เป็นกระดานดำ เพื่อให้สุนทรียะที่มาพร้อมกับความสนุกสนาน ทั้งครู ทั้งศิษย์และบุคคลภายนอกสามารถเข้าถึงและเข้าใจได้ไม่ยาก งานชิ้นนี้ถูกออกแบบมาภายใต้แนวคิดที่ว่าครูก็เป็นมนุษย์ทั่วไป ๆ ที่มีความรู้สึกพื้นฐานเหมือนกับเราทุกคน แต่สิ่งพิเศษที่ครูมีและเป็นสิ่งสำคัญคือจิตวิญญาณความเป็นครู ที่ได้ถ่ายทอดความรู้และความรักให้แก่ลูกศิษย์ จุดนี้อาจฟังดูเหมือนเป็นเรื่องราวเล็ก ๆ ที่เกิดขึ้นเป็นปกติในห้องเรียน แต่แท้จริงแล้วการกระทำเล็ก ๆ เหล่านี้ได้ฝังลงไปใจจิตใจของลูกศิษย์ คุณครูได้เปิดโลกให้แก่ลูกศิษย์ และหล่อหลอมแนวคิดให้กับอนาคตของชาติที่จะเติบโตไปและส่งผลสำคัญอย่างยิ่งในสังคมวงกว้าง พลังของครูได้สร้างการเปลี่ยนแปลงสังคมอย่างแท้จริง เหมือนกับพลังวิเศษของฮีโร่ที่สามารถพังเมืองได้ทั้งเมืองหรือพลิกโลกทั้งใบให้ดีขึ้นได้ เพราะพลังของครูที่เหมือนดังฮีโร่นั้นคือการสร้างคนด้วยจิตใจที่อารีย์ Heroic teachers have big hearts. They often intuitively know and do the right thing. ในงานชิ้นนี้ได้เลือกบุคคลที่เป็นครูในชีวิตจริง และมีอิทธิพลต่อวงการการศึกษาโดยเฉพาะในเชิงมนุษศาสตร์ ทั้งไฮพาเทีย ที่เป็นนักปรัชญาหญิง นักคณิตศาสตร์ ดาราศาสตร์และครู , เช็กสเปียร์ กวีคนสำคัญของโลกที่สร้างรากฐานแนวคิดมากมายผ่านทั้งวรรณกรรมและบทละคร และอริสโตเติล ผู้รอบรู้และครูคนสำคัญในวงการปรัชญา ทั้งสามคนอยู่ในร่างของฮีโร่ที่มีพลังแตกต่างกัน ทั้งนี้ก็สะท้อนให้เห็นถึงความเป็นครู การสร้างคนและสร้างอิทธิพลอย่างยิ่งใหญ่ต่อสังคมเหมือนดังฮีโร่แม้ว่าจะผ่านมานานหลายศตวรรษ ทั้งนี้ในชิ้นงานยังมีอีสเต้อเอ้กส์เกี่ยวกับวันไหว้ครูไว้ให้สังเกต ทั้งดอกมะเขือ ดอกเข็ม และข้าวตอกให้ผู้ชมได้ตามหากัน ผู้สร้างหวังเป็นอย่างยิ่งว่าผู้อ่านจะได้รับสารและความเบิกบานใจจากการ์ตูนฉบับนี้ ส่วนเนื้อหาในเล่มให้ความทรงจำดีเกี่ยวกับครูฮีโร่ของแต่ละคน เล่าเรื่องราวและเติมเต็มเนื้อหาในเรื่องด้วยตนเองได้เลย