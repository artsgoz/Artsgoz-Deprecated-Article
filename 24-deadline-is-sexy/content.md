# aksornsara

## Deadline is sexy : เมื่อ เครีย-แอ็ด-ทิ-วิ-ตี้ ขึ้นอยู่กับเส้นตาย

Deadline is sexy : เมื่อ เครีย-แอ็ด-ทิ-วิ-ตี้ ขึ้นอยู่กับเส้นตาย

.

เชื่อว่านักรบเดดไลน์หลายคนต้องเคยผ่านจุดนี้มาแล้วทั้งนั้น ถ้าสั่งงาน 30 วันก่อนส่ง เราย่อมทำวันที่ 29 ถ้าสั่งงาน 15 วัน เราย่อมทำวันที่ 14 ถ้างานส่งวันจันทร์หน้า เราย่อมทำวันอาทิตย์ หรือถ้างานส่งพรุ่งนี้ เราย่อมเสกกรุงโรม หรือจะสร้างกรุงศรีอยุธยาขึ้นมาใหม่ในคืนนี้ก็ย่อมได้

.

ไม่ได้เป็นเพราะความขี้เกียจ (ทั้งหมด) หรอก ที่ผลักดันให้เราต้องเตรียมตัวใช้อาวุธรบในสมรภูมิเดดไลน์ในวัน (เกือบ) สุดท้ายก่อนส่ง แต่เป็นเพราะความคิดสร้างสรรค์มีเวลาของมันต่างหาก เช่น

บางคนต้องการเวลาหนึ่งสัปดาห์ สองสัปดาห์ หรือหนึ่งเดือนในการทำงานชิ้นหนึ่ง ๆ ให้เสร็จ เพราะว่าไอเดียบรรเจิดมักจะเกิดขึ้นระหว่างทาง งานที่ดีของพวกเขาจึงต้องใช้เวลา แต่สำหรับนักรบเดดไลน์นั้น ต่อให้นั่งคิดเท่าไร ไอเดียก็ไม่ยอมปรากฏขึ้นเป็นรูปเป็นร่าง ต้องรอจนกระทั่งเสี้ยวเวลาสุดท้ายก่อนเดดไลน์จะส่งสัญญาณ ความคิดต่าง ๆ จึงจะพรั่งพรูออกมาเหมือนน้ำไหลจากก๊อก

.

ความเครียดกับ เครีย-แอ็ด-ทิ-วิ-ตี้

.

หากสะพานมิตรภาพคือสิ่งที่เชื่อมสองประเทศไว้ด้วยกัน ความเครียด ก็คือสิ่งที่ทำให้เดดไลน์กับความคิดสร้างสรรค์มาบรรจบกันได้ ภายใต้เวลาที่จำกัดก่อนส่งงาน ความเครียดจะกระตุ้นให้สมองระดมความคิดที่ดีที่สุดออกมา และทำให้เรามีสมาธิจดจ่ออยู่กับงานตรงหน้าได้ดีขึ้น นอกจากนั้น ความเป็นนักรบเดดไลน์ยังทำให้เราทำอะไรได้เร็วขึ้นและทำได้มากกว่าที่คิด (เผลอ ๆ ความกดดันจากเดดไลน์อาจจะทำให้เราสามารถยกตู้เย็นขึ้นมาได้) อย่างเช่น สตีฟ จอบส์ที่มักจะกำหนดเดดไลน์สุดโหดเพื่อดึงศักยภาพที่ดีที่สุดออกมาจากพนักงาน ตัวอย่างที่สามารถเห็นเป็นรูปธรรมได้ก็คือ  ไอโฟน ซึ่งเป็นหนึ่งในผลิตภัณฑ์ยอดนิยมที่สุดแห่งยุค จอบส์ก็ให้เวลาวิศวกรในการพัฒนาซอฟต์แวร์แค่สองอาทิตย์เท่านั้น

.

ท้ายที่สุดแล้ว นักรบเดดไลน์ย่อมปฏิเสธไม่ได้ว่าเดดไลน์คือสิ่งเย้ายวนใจให้ (ต้อง) ทำงาน และสิ่งใดที่ดูเย้ายวน สิ่งนั้นย่อมดูเซ็กซี่และน่าเข้าใกล้เสมอ เหมือนที่เหล่านักรบผู้กล้ามักจะโน้มตัวเข้าใกล้เส้นตายนั้นมากที่สุด

.

เนื้อหา : ชยาภรณ์ เนื่องชุมพร

พิสูจน์อักษร : พรรวษา เจริญวงศ์ และสุธินี จ่างพิพัฒนวกิจ

ภาพ : จิรัชยา เจียรรัตนพงศ์

.

อ้างอิง

https://thriveglobal.com/stories/the-surprising-relationship-between-stress-and-creativity/

https://www.entegra.com.au/tight-deadlines-thats-thrive/

https://www.theguardian.com/technology/2014/mar/26/steve-jobs-gave-iphone-engineers-two-week-deadline-in-2005

https://www.bangkokbanksme.com/en/deadline-helps-you-achieve-every-goal